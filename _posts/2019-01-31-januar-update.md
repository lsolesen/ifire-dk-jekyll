---
title: "#1 Januar - I gang med finansiel uafhængighed"
permalink: /opdateringer/januar-update/
category:
  - Opdateringer
tags:
  - rigdomsformularen
  - status
  - crowdlending
excerpt: "I januar 2019 bliver jeg særligt interesseret i finansiel uafhængighed. Status på investeringer, crowdfunding og crowdlending status på rejsen mod FIRE."
header:
  teaser: https://images.unsplash.com/photo-1466692476868-aef1dfb1e735?ixlib=rb-1.2.1&ixid=eyJhcHBfaWQiOjEyMDd9&auto=format&fit=crop&h=300&w=400&q=10
---

Jeg har altid haft en fin økonomi, og jeg har ikke manglet noget. Men jeg har heller ikke rigtig anstrengt mig for, at det skulle være sådan. Nu er jeg stødt ind i **rigdomsformularen** og ideen om at være **finansiel uafhængig**.

Jeg vil prøve at beskrive min rejse med alle de spørgsmål, jeg selv har stået med i processen.

Jeg har altså sat mig for helt i tråd med rigdomsformularen at:

- tjene mere,
- forbruge mindre og
- investere (klogere)

**Tjene mere.** Jeg har allerede et fuldtidsjob, som jeg er glad for. Dog overvejer jeg i øjeblikket, hvordan jeg kan tjene mere på **passiv indkomst**, som jeg i øjeblikket kun har en lille del af gennem mit firma [discimport.dk](http://discimport.dk).

**Forbruge mindre.** Jeg har installeret Spiir App’en på min telefon, og den har givet et godt overblik over, hvordan jeg bruger mine penge. Jeg har en fælles budget-konto til alle fælles udgifter med min bedre halvdel, så her får jeg et godt overblik til at starte med.

**Investere (klogere).** Jeg har investeret en del år gennem min bank. For nylig blev jeg interesseret i _crowdlending_, da min arbejdsplads oprettede et lån gennem [Flexfunding](/platform/flexfunding/). Efterhånden læste jeg mere om det, og fandt andre platforme og andre måder at investere på. Jeg skal have efterset hele min måde at investere på.

## Nuværende status

Herunder beskriver jeg, hvordan min økonomi ser ud i dag. Du kan se min [opdaterede portefølje her](/portfolio/).

### Konti i banken

- Lønkonto - Nemkonto - VisaKort
- Fælleskonto - Alle fælles udgifter betales herfra - VisaKort
- Investeringskonto - Penge indsat her investeres automatisk i StjerneFri Invest
- Børn - alle børnene har hver en almindelig børnekonto, hvor deres penge bliver sat ind på

### Investeringer

Lige nu ser min investeringsportefølje sådan her ud. Jeg blev rådgivet af banken på et tidspunkt til at lave et aktiedepot. Jeg fandt selv på ved et tilfælde at gå ind i Flexfunding. Kapitalpensionen er også noget, min bank rådede mig til på et tidspunkt, og det er kun fyldt med bankens aktier.

I nedenstående tabel har jeg listet typen, fordelingen og den interne rente (XIRR) - altså hvor meget investeringen er vokset siden begyndelsen.

| Type               | Start | Fordeling | XIRR   |
|--------------------|-------|-----------|--------|
| Investering i Bank | 2013  | 94,8%     | 2,57%  |
| Flexfunding        | 2017  | 3,8%      | 4,61%  |
| Kapitalpension     | 2001  | 1,4%      | -2,71% |

Min **aktie- og obligationsinvestering** i banken har ikke givet en tilfredsstillende intern rente (XIRR) siden etableringen i 2013. På fem år har investeringen kun haft en intern rente på 2,57%. Der står et stort beløb, som jeg helt sikkert gerne vil se yngle mere.

**Kapitalpensionen** har haft en negativ rente siden etableringen i 2001, og der bliver heller ikke tilført flere midler hertil. Banken skrev dog for nylig, om penge fra udbytter skulle reinvesteres. Jeg skal derfor have fundet ud af, om udbyttebeløbet skal tælles med, for så er den interne rente naturligvis lidt højere. Kapitalpensionen består kun af aktier i mit pengeinstitut, og jeg skal have fundet ud af, hvordan jeg kommer videre med denne investering. Kapitalpensionen var også investeret i bankens puljer.

**Flexfunding** har givet en fornuftig intern rente i perioden, og jeg vil helt sikkert afsøge mulighederne inden for _crowdlending_ yderligere og gøre det til en lidt større del af min portefølje.

## Spørgsmål

- Hvordan skal mine konti være skruet sammen - og hvilke betalingskort har jeg brug for, så det fungerer bedst muligt?
- Kunne min nuværende investering i StjerneFri Invest placeres bedre, så den giver et bedre afkast?
- Er der alternative steder jeg skal investere pengene - fx mere crowdfunding og lending?
- Hvordan skal jeg automatisere opsparingen?

## Mål for februar

- At få optimeret investeringsstrategien og kigget på, hvordan de samlede investeringer skal være fordelt.
